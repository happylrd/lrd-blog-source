---
title: 从一首首诗词开始
date: 2017-03-10 20:43:28
updated: 2017-05-04 18:56:06
tags:
- 古典文学
categories:
- 文学控
thumbnail: http://cdn.happylrd.com/image/poetry.png
---

> 昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文彩承殊渥，流传必绝伦。
> <div style="text-align:right"><p>——《<cite>寄李十二白二十韵</cite>》</p></div>

## 收录列表

- [x] 诗经
- [ ] 楚辞
- [ ] 汉赋
- [ ] 魏晋文学
- [ ] 唐诗
- [ ] 宋词
- [ ] 元曲
- [ ] 现代诗

## 内容

### 诗经

#### 国风·周南

**关雎**
*佚名*

**关关雎鸠，在河之洲。窈窕淑女，君子好逑。**
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。


**桃夭**
*佚名*

**桃之夭夭，灼灼其华。** 之子于归，宜其室家。
桃之夭夭，有蕡其实。之子于归，宜其家室。
桃之夭夭，其叶蓁蓁。之子于归，宜其家人。


**汉广**
*佚名*

**南有乔木，不可休思。汉有游女，不可求思。**
汉之广矣，不可泳思。江之永矣，不可方思。
翘翘错薪，言刈其楚。之子于归，言秣其马。
汉之广矣，不可泳思。江之永矣，不可方思。
翘翘错薪，言刈其蒌。之子于归，言秣其驹。
汉之广矣，不可泳思。江之永矣，不可方思。


#### 国风·召南

**野有死麕**
*佚名*

野有死麕，白茅包之。有女怀春，吉士诱之。
林有朴樕，野有死鹿。白茅纯束，有女如玉。
舒而脱脱兮！无感我帨兮！无使尨也吠！


#### 国风·邶风

**绿衣**
*佚名*

绿兮衣兮，绿衣黄里。心之忧矣，曷维其已？
绿兮衣兮，绿衣黄裳。心之忧矣，曷维其亡？
绿兮丝兮，女所治兮。我思古人，俾无訧兮。
絺兮绤兮，凄其以风。**我思古人，实获我心。**


**击鼓**
*佚名*

击鼓其镗，踊跃用兵。土国城漕，我独南行。
从孙子仲，平陈与宋。不我以归，忧心有忡。
爰居爰处？爰丧其马？于以求之？于林之下。
**死生契阔，与子成说。执子之手，与子偕老。**
于嗟阔兮，不我活兮。于嗟洵兮，不我信兮。


**简兮**
*佚名*

简兮简兮，方将万舞。日之方中，在前上处。
硕人俣俣，公庭万舞。有力如虎，执辔如组。
左手执龠，右手秉翟。赫如渥赭，公言锡爵。
**山有榛，隰有苓。云谁之思？西方美人。彼美人兮，西方之人兮。**


**北风**
*佚名*

**北风其凉，雨雪其雱。** 惠而好我，携手同行。其虚其邪？既亟只且！
北风其喈，雨雪其霏。惠而好我，携手同归。其虚其邪？既亟只且！
莫赤匪狐，莫黑匪乌。惠而好我，携手同车。其虚其邪？既亟只且！


**静女**
*佚名*

**静女其姝**，俟我于城隅。爱而不见，搔首踟蹰。
静女其娈，贻我彤管。彤管有炜，说怿女美。
自牧归荑，洵美且异。**匪女之为美，美人之贻。**


#### 国风·鄘风

**君子偕老**
*佚名*

君子偕老，副笄六珈。委委佗佗，如山如河，象服是宜。子之不淑，云如之何？
玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？
瑳兮瑳兮，其之展也。蒙彼绉絺，是绁袢也。**子之清扬，扬且之颜也。展如之人兮，邦之媛也！**


#### 国风·卫风

**硕人**
*佚名*

硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。
**手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。**
硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。
河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。


**河广**
*佚名*

**谁谓河广？一苇杭之。** 谁谓宋远？跂予望之。
谁谓河广？曾不容刀。谁谓宋远？曾不崇朝。


**木瓜**
*佚名*

**投我以木瓜，报之以琼琚。匪报也，永以为好也！**
投我以木桃，报之以琼瑶。匪报也，永以为好也！
投我以木李，报之以琼玖。匪报也，永以为好也！


#### 国风·郑风

**女曰鸡鸣**
*佚名*

女曰鸡鸣，士曰昧旦。子兴视夜，明星有烂。将翱将翔，弋凫与雁。
弋言加之，与子宜之。**宜言饮酒，与子偕老。琴瑟在御，莫不静好。**
知子之来之，杂佩以赠之。知子之顺之，杂佩以问之。知子之好之，杂佩以报之。


**有女同车**
*佚名*

有女同车，颜如舜华。将翱将翔，佩玉琼琚。彼美孟姜，洵美且都。
有女同行，颜如舜英。将翱将翔，佩玉将将。彼美孟姜，德音不忘。


**山有扶苏**
*佚名*

**山有扶苏，隰有荷华。** 不见子都，乃见狂且。
山有乔松，隰有游龙，不见子充，乃见狡童。


**狡童**
*佚名*

彼狡童兮，不与我言兮。维子之故，使我不能餐兮。
彼狡童兮，不与我食兮。维子之故，使我不能息兮。


**风雨**
*佚名*

风雨凄凄，鸡鸣喈喈。既见君子，云胡不夷。
风雨潇潇，鸡鸣胶胶。既见君子，云胡不瘳。
风雨如晦，鸡鸣不已。**既见君子，云胡不喜。**


**子衿**
*佚名*

**青青子衿，悠悠我心。** 纵我不往，子宁不嗣音？
青青子佩，悠悠我思。纵我不往，子宁不来？
挑兮达兮，在城阙兮。**一日不见，如三月兮。**


**野有蔓草**
*佚名*

野有蔓草，零露漙兮。**有美一人，清扬婉兮。** 邂逅相遇，适我愿兮。
野有蔓草，零露瀼瀼。有美一人，婉如清扬。邂逅相遇，与子偕臧。


#### 国风·唐风

**绸缪**
*佚名*

绸缪束薪，三星在天。**今夕何夕，见此良人？** 子兮子兮，如此良人何？
绸缪束刍，三星在隅。今夕何夕，见此邂逅？子兮子兮，如此邂逅何？
绸缪束楚，三星在户。今夕何夕，见此粲者？子兮子兮，如此粲者何？


#### 国风·秦风

**蒹葭**
*佚名*

**蒹葭苍苍，白露为霜。所谓伊人，在水一方。**
溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。


#### 国风·陈风

**月出**
*佚名*

**月出皎兮，佼人僚兮。** 舒窈纠兮，劳心悄兮。
月出皓兮，佼人懰兮。舒忧受兮，劳心慅兮。
月出照兮，佼人燎兮。舒夭绍兮，劳心惨兮。


#### 国风·曹风

**蜉蝣**
*佚名*

蜉蝣之羽，衣裳楚楚。心之忧矣，於我归处。
蜉蝣之翼，采采衣服。心之忧矣，於我归息。
蜉蝣掘阅，麻衣如雪。心之忧矣，於我归说。


#### 小雅·鹿鸣之什

**采薇**
*佚名*

采薇采薇，薇亦作止。曰归曰归，岁亦莫止。靡室靡家，猃狁之故。不遑启居，猃狁之故。
采薇采薇，薇亦柔止。曰归曰归，心亦忧止。忧心烈烈，载饥载渴。我戍未定，靡使归聘。
采薇采薇，薇亦刚止。曰归曰归，岁亦阳止。王事靡盬，不遑启处。忧心孔疚，我行不来！
彼尔维何？维常之华。彼路斯何？君子之车。戎车既驾，四牡业业。岂敢定居？一月三捷。
驾彼四牡，四牡骙骙。君子所依，小人所腓。四牡翼翼，象弭鱼服。岂不日戒？猃狁孔棘！
**昔我往矣，杨柳依依。今我来思，雨雪霏霏。** 行道迟迟，载渴载饥。我心伤悲，莫知我哀！


#### 小雅·鸿雁之什

**鹤鸣**
*佚名*

鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。他山之石，可以为错。
鹤鸣于九皋，声闻于天。鱼在于渚，或潜在渊。乐彼之园，爰有树檀，其下维榖。**他山之石，可以攻玉。**


### 唐

#### 王勃

**江亭夜月送别二首（其二）**

乱烟笼碧砌，飞月向南端。**寂寞离亭掩，江山此夜寒。**


#### 孟浩然

**夏日南亭怀辛大**

山光忽西落，池月渐东上。散发乘夕凉，开轩卧闲敞。**荷风送香气，竹露滴清响。**
欲取鸣琴弹，恨无知音赏。感此怀故人，中宵劳梦想。


#### 李商隐

**无题·昨夜星辰昨夜风**

昨夜星辰昨夜风，画楼西畔桂堂东。**身无彩凤双飞翼，心有灵犀一点通。**
隔座送钩春酒暖，分曹射覆蜡灯红。嗟余听鼓应官去，走马兰台类转蓬。


**无题·相见时难别亦难**

相见时难别亦难，东风无力百花残。**春蚕到死丝方尽，蜡炬成灰泪始干。**
晓镜但愁云鬓改，夜吟应觉月光寒。蓬山此去无多路，青鸟殷勤为探看。


**无题·来是空言去绝踪**

来是空言去绝踪，月斜楼上五更钟。**梦为远别啼难唤，书被催成墨未浓。**
蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重！


**无题·重帏深下莫愁堂**

重帏深下莫愁堂，卧后清宵细细长。神女生涯原是梦，小姑居处本无郎。
**风波不信菱枝弱，月露谁教桂叶香。**直道相思了无益，未妨惆怅是清狂。


**无题·飒飒东风细雨来**

飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。**春心莫共花争发，一寸相思一寸灰！**


### 宋

#### 苏轼

**饮湖上初晴后雨二首·其二**

水光潋滟晴方好，山色空蒙雨亦奇。欲把西湖比西子，淡妆浓抹总相宜。


**六月二十七日望湖楼醉书**

黑云翻墨未遮山，白雨跳珠乱入船。卷地风来忽吹散，望湖楼下水如天。


**题西林壁**

横看成岭侧成峰，远近高低各不同。**不识庐山真面目，只缘身在此山中。**


**赠刘景文 / 冬景**

荷尽已无擎雨盖，菊残犹有傲霜枝。**一年好景君须记，最是橙黄橘绿时。**


**海棠**

东风袅袅泛崇光，香雾空蒙月转廊。**只恐夜深花睡去，故烧高烛照红妆。**


**春宵**

春宵一刻值千金，花有清香月有阴。歌管楼台声细细，秋千院落夜沉沉。


**浣溪沙·游蕲水清泉寺**

山下兰芽短浸溪，松间沙路净无泥，潇潇暮雨子规啼。
谁道人生无再少？门前流水尚能西！休将白发唱黄鸡。


**浣溪沙·细雨斜风作晓寒**

细雨斜风作晓寒，淡烟疏柳媚晴滩。入淮清洛渐漫漫。
雪沫乳花浮午盏，蓼茸蒿笋试春盘。**人间有味是清欢。**


**定风波·莫听穿林打叶声**

莫听穿林打叶声，何妨吟啸且徐行。竹杖芒鞋轻胜马，谁怕？**一蓑烟雨任平生。**
料峭春风吹酒醒，微冷，山头斜照却相迎。**回首向来萧瑟处，归去，也无风雨也无晴。**


**水调歌头·明月几时有**

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？
转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。**但愿人长久，千里共婵娟。**


**水调歌头·黄州快哉亭赠张偓佺**

落日绣帘卷，亭下水连空。知君为我新作，窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。
一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。**一点浩然气，千里快哉风。**


**念奴娇·赤壁怀古**

大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。
遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。


**西江月·顷在黄州**

照野弥弥浅浪，横空隐隐层霄。障泥未解玉骢骄，我欲醉眠芳草。
可惜一溪风月，莫教踏碎琼瑶。解鞍欹枕绿杨桥，杜宇一声春晓。


**望江南·超然台作**

春未老，风细柳斜斜。试上超然台上看，半壕春水一城花。烟雨暗千家。
寒食后，酒醒却咨嗟。休对故人思故国，且将新火试新茶。诗酒趁年华。


**江城子·密州出猎**

老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。
酒酣胸胆尚开张，鬓微霜，又何妨！持节云中，何日遣冯唐？**会挽雕弓如满月，西北望，射天狼。**


**江城子·乙卯正月二十日夜记梦**

十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。


**蝶恋花·春景**

花褪残红青杏小。燕子飞时，绿水人家绕。枝上柳绵吹又少。**天涯何处无芳草！**
墙里秋千墙外道。墙外行人，墙里佳人笑。笑渐不闻声渐悄。**多情却被无情恼。**


**卜算子·黄州定慧院寓居作**

缺月挂疏桐，漏断人初静。谁见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。


**临江仙·送钱穆父**

一别都门三改火，天涯踏尽红尘。依然一笑作春温。无波真古井，有节是秋筠。
惆怅孤帆连夜发，送行淡月微云。尊前不用翠眉颦。人生如逆旅，我亦是行人。
